---
layout: post
title: "Kurs \"Czytelne wykresy w cztery tygodnie\" Klaudii Stano"
categories: journal
tags: [kurs,wizualizacja danych]
image: czytelne-wykresy/chart-4.jpg
---


W styczniu wzięłam udział w kursie Klaudii Stano [Czytelne wykresy w cztery tygodnie](https://jezykdanych.pl/czytelne-wykresy-kurs/). To kurs o tym, jak tworzyć czytelne, zrozumiałe i dobrze zaprojektowane wykresy. Nie skupia się na żadnym konkretnym narzędziu, tylko na uniwersalnych zasadach, które można zastosować niezależnie od używanego narzędzia.


## Kim jest Klaudia Stano?

Kladia Stano, twórczyni kursu, jest polską popularyzatorką wizualizacji danych i dobrych praktyk z nią związanych. Klaudia jest bardzo aktywna w Internecie: prowadzi stronę [Język danych](https://jezykdanych.pl/), na której tworzy bloga, oferuje kursy, wysyła newsletter i organizuje webinary. Regularnie publikuje też na LinkedInie.

Klaudia oferuje mnóstwo darmowych materiałów: newletter, darmowy kurs [Jak nie tworzyć wykresów](https://jezykdanych.pl/bezplatny-kurs-mailowy/), blog, darmowe webinary. Możesz bardzo łatwo sprawdzić, czy jej styl nauczania Ci odpowiada. 

## Jak wygląda kurs?

To jest kurs internetowy, ale dość mocno różni się od typowych kursów online na platformach typu Coursera czy Udemy. W ramach kursu dostajemy dostęp do platformy z materiałami wideo. Razem z kursem dostajemy też dostęp do kursowego Discorda, na którym są inni uczestnicy.

Kurs trwa cztery tygodnie. Co tydzień odblokowuje się nowa lekcja w formie wideo. Lekcja to kilka filmów na jeden temat, zwykle do godziny oglądania. Nie można „przyspieszyć” przechodzenia kursu — kolejne lekcje odblokowują się w kolejnych tygodniach.

Po każdej lekcji dostajemy pracę domową. Zwykle polega na przygotowaniu wykresu związanego z tematami poruszanymi w lekcji. Pracę domową wrzuca się na odpowiedni kanał na Discordzie. Klaudia komentuje każdą pracę domową, komentować mogą też inni uczestnicy kursu.

Gdy ja przechodziłam ten kurs, miał on formę „kohortową” — wszyscy zaczynali w tym samym momencie i w tym samym tempie przechodzili przez materiał. Obecnie Klaudia „otworzyła” kurs i można zapisać się w dowolnym momencie. Nie wiem, jak w tej formule funkcjonuje teraz Discord.

Kurs kosztuje **429 zł**. Dostep do materiałów dostajemy na **trzy miesiące od startu kursu**, ale bez problemu można to przedłużyć, jeśli jest taka potrzeba.

## Co wyróżnia ten kurs?

**Kurs jest po polsku!** Przyzwyczaiłam się do internetowych kursów po angielsku — na Courserze, Udemy czy innych platformach. Ale odbiór treści po polsku to zupełnie inne doświadczenie. Fajnie jest posłuchać kogoś, kto mówi staranną(!) polszczyzną i odnosi się do polskich realiów.

**Bezpośredni kontakt z prowadzącą i grupą** to kolejna duża zaleta. Kurs jest dość kameralny, szczególnie w porównaniu z typowymi masowymi kursami internetowymi. Klaudia aktywnie udziela się na Discordzie, odpowiada na pytania, daje spersonalizowany feedback. To ogromna różnica w porównaniu z kursami, gdzie nie ma realnego kontaktu ani z prowadzącymi, ani z grupą. Można też obejrzeć prace innych uczestników kursu, co też jest inspirujące i motywujące.

**Prace domowe, które trzeba pokazać „ludziom”.** Zauważyłam, że w kursach online często robię zadania tylko do połowy. Jeśli wiem, jak coś skończyć, to rzadko naprawdę kończę. Tutaj trzeba doprowadzić wykres do postaci, której nie wstyd pokazać innym. To motywuje. I Klaudia rzeczywiście te wykresy ogląda.

**Forma przekazu też mi się podoba.** Klaudia jest bardzo autentyczna w swoich nagraniach. Widać, że naprawdę pasjonuje się wizualizacją — podaje dużo przykładów, opowiada z entuzjazmem. Przyjemnie się jej słucha. Ta **radość** z opowiadania o wykresach naprawdę się udziela (mnie na pewno).


## Co wyniosłam z kursu?

To kurs podstawowy, więc nie znajdziemy tu zaawansowanych technik wizualizacji. Raczej chodzi o uporządkowanie dobrych praktyk i sformalizowanie tego, co często robimy intuicyjnie. Klaudia podaje konkretne reguły tworzenia wykresów — nie po to, żeby się ich kurczowo trzymać, ale żeby mieć punkt wyjścia. Jeśli zajdzie taka potrzeba, można je świadomie złamać.

* **Różnica między wykresem eksploracyjnym a eksplanacyjnym.**
  Wcześniej nie zwracałam na to uwagi, a to bardzo ważne — inne cele, inne oczekiwania.

* **Nie wszystkie wykresy muszą być dopracowane.**
  Wykresy robocze tworzone podczas eksploracji danych nie muszą być "na pokaz". Podobnie te, które pokazuję współpracownikom na roboczym spotkaniu też nie muszą być idealnie dopieszczone. I to jest w porządku.

* **Wizualizacja nie musi być zrobiona w jednym narzędziu.**
  Można przygotować wykres w jednym programie, a tytuły czy podpisy dodać gdzie indziej. Dla mnie jako programisty to było odkrycie. Nie wszystko musi być zakodowane od początku do końca w jednym skrypcie, mogę coś zrobić ręcznie. I to nadal jest OK.

* **Dobre praktyki — o których łatwo zapomnieć.**
  Tytuły, podtytuły, źródła danych, wyjaśnienia — niby oczywistości, a jednak często je pomijam. Ten kurs pomógł mi sobie to wszystko uporządkować.

* **Staranność i dokładność mają znaczenie.**
  Klaudia przypomniała mi, jak ważna jest uważność w tym, co tworzymy. W czasach bylejakości i zalewu AI-generated content to było bardzo odświeżające.

* **Pisanie po polsku.**
  Zapomniałam, jak się pisze po polsku. Przez ostatnie osiem lat większość treści „dla ludzi” tworzyłam po angielsku. Ten kurs to był dobry powrót do pisania po polsku i z polskiej perspektywy.

## Czy warto? 

Ja się świetnie bawiłam. Polecam!

Obecnie jestem w trakcie kolejnego kursu, [Wykresy dla wkręconych](https://jezykdanych.pl/wykresy-dla-wkreconych/) — i też bardzo mi się podoba.




