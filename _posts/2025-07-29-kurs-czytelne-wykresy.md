---
layout: post
title: "Kurs \"Czytelne wykresy w cztery tygodnie\" Klaudii Stano"
categories: journal
tags: [kurs,wizualizacja danych]
image: 2025-07-29-kurs-czytelne-wykresy/cover-chart.jpg
---


W styczniu wzięłam udział w kursie Klaudii Stano **[Czytelne wykresy w cztery tygodnie](https://jezykdanych.pl/czytelne-wykresy-kurs/){:target="_blank"}**. To kurs o tym, jak tworzyć czytelne, zrozumiałe i dobrze zaprojektowane wykresy. Nie skupia się na żadnym konkretnym oprogramowaniu, lecz na uniwersalnych zasadach, które można zastosować niezależnie od używanego narzędzia.


## O autorce kursu

**Klaudia Stano**, twórczyni kursu, jest polską popularyzatorką wizualizacji danych i dobrych praktyk z nią związanych. Jest bardzo aktywna w&nbsp;Internecie: prowadzi stronę [Język danych](https://jezykdanych.pl/){:target="_blank"}, gdzie publikuje bloga, oferuje kursy wizualizacji danych, a także wysyła newsletter i organizuje webinary. Regularnie publikuje też na [LinkedInie](https://www.linkedin.com/in/klaudia-stano/){:target="_blank"}.

Na swojej stronie Klaudia ma mnóstwo darmowych materiałów: blog, newsletter, mini-kurs mailowy [Jak NIE tworzyć wykresów](https://jezykdanych.pl/bezplatny-kurs-mailowy/){:target="_blank"}, bezpłatne webinary. Można bardzo łatwo sprawdzić, czy jej styl nauczania nam odpowiada. Sama zaczęłam od czytania bloga, śledzenia newslettera i udziału w mini-kursie.

## Jak wygląda kurs?

To jest kurs internetowy, ale dość mocno różni się od typowych kursów online na platformach takich jak Coursera czy Udemy. W ramach kursu dostajemy dostęp do platformy z materiałami wideo oraz do kursowego Discorda, na którym są inni uczestnicy.

Kurs trwa cztery tygodnie. Co tydzień odblokowuje się nowa lekcja w formie wideo. Każda lekcja to kilka filmów na jeden temat, zwykle do godziny oglądania. Nie można „przyspieszyć” przechodzenia kursu — kolejne lekcje odblokowują się w kolejnych tygodniach.

Po każdej lekcji dostajemy pracę domową. Zwykle polega na przygotowaniu wykresu związanego z tematami poruszanymi w lekcji. Pracę domową wrzuca się na odpowiedni kanał na Discordzie. Klaudia komentuje każdą pracę domową, komentować mogą też inni uczestnicy kursu.

![Screenshot z Discorda kursu](assets/img/2025-07-29-kurs-czytelne-wykresy/discord.png)
*Kanał kursu na Discordzie*

Gdy ja przechodziłam ten kurs, miał on formę „kohortową” — wszyscy zaczynali w tym samym momencie i w tym samym tempie przechodzili przez materiał. Obecnie Klaudia „otworzyła” kurs i można zapisać się w dowolnym momencie. Nie wiem, jak w tej formule funkcjonuje teraz Discord.

Kurs kosztuje **429 zł**. Dostep do materiałów dostajemy na **trzy miesiące od startu kursu** (żeby nie odkładać nauki w nieskończoność). W razie konieczności dostęp do kursu bez problemu można przedłużyć.

## Co wyróżnia ten kurs?

**Kurs jest po polsku!** Przyzwyczaiłam się do internetowych kursów po angielsku. Odbiór treści po polsku to zupełnie inne doświadczenie. To odświeżające posłuchać kogoś, kto mówi staranną polszczyzną i odnosi się do polskich realiów.

**Bezpośredni kontakt z prowadzącą i grupą.** Kurs jest dość kameralny, szczególnie w porównaniu z typowymi masowymi kursami internetowymi. Klaudia aktywnie udziela się na Discordzie, odpowiada na pytania, daje spersonalizowany feedback. To ogromna różnica w porównaniu z kursami, gdzie nie ma realnego kontaktu ani z&nbsp;prowadzącymi, ani z&nbsp;grupą. Można też obejrzeć prace innych uczestników kursu, co jest inspirujące i motywujące.

**Prace domowe, które trzeba pokazać „ludziom”.** W kursach online często robię zadania tylko do połowy. Jeśli wiem, jak coś skończyć, to rzadko naprawdę kończę. Tutaj trzeba doprowadzić wykres do postaci, której nie wstyd pokazać innym. To motywuje. I Klaudia rzeczywiście te wykresy ogląda.

**Forma przekazu.** Klaudia jest bardzo autentyczna w&nbsp;swoich nagraniach. Widać, że naprawdę pasjonuje się wizualizacją — podaje dużo praktycznych przykładów, opowiada z entuzjazmem. Przyjemnie się jej słucha. Ta **radość** z&nbsp;opowiadania o wykresach naprawdę się udziela (mnie na pewno).


## Co wyniosłam z kursu?

**Podstawowe zasady, o których łatwo zapomnieć.**
To kurs dla początkujących, więc nie znajdziemy tu zaawansowanych technik wizualizacji. Raczej chodzi o uporządkowanie dobrych praktyk i sformalizowanie tego, co często robimy intuicyjnie. Klaudia podaje konkretne reguły tworzenia wykresów — nie po to, żeby się ich kurczowo trzymać, ale żeby mieć punkt wyjścia. Jeśli jest potrzeba, możemy je świadomie złamać.

W kursie wracamy do fundamentów: każdy wykres powinien mieć tytuł, czasem także podtytuł, źródła danych, dodatkowe wyjaśnienia -- szczególnie wtedy, gdy dane mogą być niejasne. To są niby oczywistości, a jednak często je pomijam. Ten kurs pomógł mi poprawić nawyki w tworzeniu wykresów.

**Nie wszystkie wykresy muszą być dopracowane.**
Wykresy robocze, tworzone podczas eksploracji danych, nigdy nie będą "na pokaz". Podobnie wykresy, które pokazuję współpracownikom na wewnętrznym spotkaniach, też nie muszą być idealnie dopieszczone. Warto o tym pamiętać i rozróżniać, kiedy naprawdę warto poświęcić czas na dopracowanie wizualizacji, a kiedy zwykły, prosty wykres w zupełności wystarczy.

**Różnica między wykresem eksploracyjnym i eksplanacyjnym.**
Wykres eksploracyjny to taki, z którego odbiorca sam musi wyciągnąć wnioski. Pokazujemy surowe dane, nie sugerując żadnej konkretnej interpretacji. Z kolei wykres eksplanacyjny to wykres z tezą — chcemy przekazać, co sami wyczytaliśmy z danych, i jasno to pokazać odbiorcom.

Uświadomiłam sobie, że wiele wykresów, które zachwycały mnie w Internecie, to właśnie wykresy eksplanacyjne, stworzone z myślą o konkretnym przekazie. A te, które tworzę na co dzień w pracy, to zazwyczaj wykresy eksploracyjne.

*Wykres eksploracyjny, który stworzyłam na kursie*
![WOŚP - wykres eksploracyjny](assets/img/2025-07-29-kurs-czytelne-wykresy/wosp-1.png)

*Te same dane na wykresie eksplanacyjnym*
![WOŚP 2 - wykres eksplanacyjny](assets/img/2025-07-29-kurs-czytelne-wykresy/wosp-2.png)

**Wizualizacja nie musi być zrobiona w jednym narzędziu.**
Można przygotować wykres w Google Sheets, a tytuły czy podpisy dodać w Google Slides. Dla mnie jako programisty to było odkrycie. Nie wszystko musi być zakodowane od początku do końca w jednym skrypcie. Czasem mogę coś po prostu zrobić ręcznie, szczególnie jeśli tylko testuję, bawię się lub eksperymentuję.

**Pisanie po polsku.**
Zapomniałam już, jak to jest pisać po polsku. Przez ostatnie osiem lat większość treści „dla ludzi” tworzyłam po angielsku. Ten kurs był dla mnie dobrym powrotem do pisania po polsku i do patrzenia na dane z polskiej perspektywy.

## Czy warto? 

Ja się świetnie bawiłam. Polecam!

Obecnie jestem w trakcie kolejnego kursu, [Wykresy dla wkręconych](https://jezykdanych.pl/wykresy-dla-wkreconych/){:target="_blank"} — i też bardzo mi się podoba.




