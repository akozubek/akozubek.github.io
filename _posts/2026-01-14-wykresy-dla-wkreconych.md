---
layout: post
title: "Kurs \"Wykresy dla wkręconych\" Klaudii Stano"
categories: journal
tags: [kurs,wizualizacja danych]
image: 2026-01-14-wykresy-dla-wkreconych/cover.jpg
---


W maju zapisałam się na kurs **„Wykresy dla wkręconych”** prowadzony przez Klaudię Stano. To kurs bardziej zaawansowany i rozbudowany niż **[„Czytelne wykresy”](http://jezykdanych.pl/czytelne-wykresy-kurs)**, [które zrobiłam na początku 2025 roku](/kurs-czytelne-wykresy). Pojawia się tu więcej typów wykresów, także te mniej popularne.

Kurs składa się z 10 modułów udostępnianych co dwa tygodnie. Każdy moduł zawiera materiały wideo oraz pracę domową. Gotowe prace wrzucamy na Discorda, gdzie dostajemy bezpośredni, konkretny feedback od Klaudii. 
Takie tempo pracy bardzo dobrze się sprawdza, pozwala spokojnie przerobić materiał. Przy rytmie cotygodniowym i sporej ilości materiału w kursie tempo byłoby zbyt obciążające.

Udział w tym kursie okazał się najlepszą rzeczą, jaka przydarzyła mi się w trudnym roku 2025. 
Dał mi nie tylko konkretną wiedzę, ale też radość z tworzenia.
Mogłam się **wyżyć kreatywnie**, czego potrzebowałam.

## Moje wykresy zrobione w trakcie kursu

Kurs składa się z 10 modułów. W każdym z nich jest praca domowa, która zazwyczaj polega na przygotowaniu wykresu omawianego w danej części kursu. 
Można odtworzyć tutorial krok po kroku albo stworzyć własny wykres. 
Klaudia udostępnia przykładowe zbiory danych, ale można również pracować na własnych danych.

Wszystkie wykresy, które przygotowałam w ramach kursu, były oparte na „moich” danych.
To daje znacznie więcej frajdy niż samo odtworzenie tutorialu.
Trzeba samodzielnie przygotować dane do wizualizacji, zrobić krótką analizę i zdecydować, jaki aspekt danych chcemy pokazać. 
Dzięki temu każdy wykres jest nie tylko ćwiczeniem technicznym, ale też świadomą decyzją analityczną.


### Moduł 1: Wykresy słupkowe

W pierwszym module omawiane są wykresy słupkowe i kolumnowe, a także ich bardziej zaawansowane odmiany, takie jak stacked bar chart, split bar chart czy bullet chart. 

W ramach pracy domowej przygotowałam wykres typu split bar chart na danych dotyczących urodzeń w 2021 roku – roku, w którym przyszła na świat moja córeczka. 

![Urodzenia żywe w 2021](assets/img/2026-01-14-wykresy-dla-wkreconych/01-urodzenia-2021.png)
[Wykres w programie Datawrapper](https://www.datawrapper.de/_/pILTZ/)


### Moduł 2: Wykresy liniowe

W drugim module skupiamy się na wykresach liniowych oraz ich różnych wariantach, w tym na tzw. small multiples – formie, która od dawna szczególnie mi się podobała. Ten typ wykresów dobrze pokazuje zmiany w czasie i pozwala łatwo porównywać kilka serii danych bez przeładowania jednej wizualizacji.

W tym samym okresie koleżanka poprosiła mnie o pomoc w przygotowaniu jej córki do rozszerzonej matury z matematyki, potrzebnej do rekrutacji na medycynę. Analizując dane związane z tym tematem, przygotowałam taki wykres prezentujący niezwykle odkrywczy wniosek, że na medycynę trudno się dostać.

![Medycyna 2024](assets/img/2026-01-14-wykresy-dla-wkreconych/02-medycyna-2024.png)
[Wykres w Datawrapper](https://www.datawrapper.de/_/56ekD/?v=2)


### Moduł 3: Tabele

W trzecim module skupiamy się na tabelach oraz ich bardziej zaawansowanych wariantach, takich jak mapy cieplne. Tabela wcale nie musi być „nudna”, a dobrze zaprojektowana potrafi przekazywać informacje równie skutecznie jak wykres.

W ramach pracy domowej przygotowałam dwie mapy cieplne – w Google Sheets – na danych dotyczących urodzeń w 2021 roku. Jestem z nich szczególnie dumna, bo od zera udało mi się stworzyć wykres, który wygląda całkiem nieźle, oczywiście z wyraźną inspiracją istniejącymi heatmapami.

![Heatmapa urodzenia 2021 1](assets/img/2026-01-14-wykresy-dla-wkreconych/03-urodzenia-2021-1.png)
![Heatmapa urodzenia 2021 2](assets/img/2026-01-14-wykresy-dla-wkreconych/03-urodzenia-2021-2.png)

### Moduł 4: Lekkostrawna komunikacja

Kolejny moduł poświęcony jest temu, co Klaudia nazwała „lekkostrawną komunikacją”. To podejście przypomina, że nie każdą skalę zjawiska trzeba pokazywać na wykresie. Czasem wystarczy trafne porównanie albo przełożenie abstrakcyjnych jednostek na coś, co znamy z codziennego doświadczenia.

Ze względu na moje zainteresowania zawodowe w ramach tego modułu zajęłam się dużymi modelami językowymi i ich zużyciem energii.

<em>
Wytrenowanie modelu GPT-3 pochłonęło około 1,3 GWh energii. To tyle, ile zużywa 520 przeciętnych gospodarstw domowych w Polsce w ciągu roku. Innymi słowy, wytrenowanie tego (już nie najnowszego) modelu wymagało tyle energii, ile przez rok zużywa 5 dziesięciopiętrowych bloków z 10 mieszkaniami na każdym piętrze.
(Przyjęłam, że przeciętne gospodarstwo domowe w Polsce zużywa około 2500 kWh rocznie.)</em>

<em>Jeden prompt w ChatGPT zużywa około 0,4 Wh – to tyle, ile 10-watowa żarówka LED potrzebuje na 2,5 minuty świecenia.</em>

<em>ChatGPT otrzymuje ponad miliard zapytań dziennie – to około 11 500 na sekundę. Gdyby jedna osoba zadawała 100 pytań dziennie, zajęłoby jej ponad 2700 lat, żeby zadać miliard pytań.</em>

<em>Zużycie energii przez ChatGPT przy miliardzie zapytań dziennie wynosi około 400 MWh. To tyle, ile zużywa 160 przeciętnych gospodarstw domowych w Polsce przez cały rok.</em>



### Moduł 5: Części całości

W kolejnym module skupiamy się na pokazywaniu części całości. Omawiane są klasyczne wykresy kołowe i pierścieniowe, ale także bardziej rozbudowane formy, takie jak treemap.

Treemap to wykres, który pokazuje części całości za pomocą prostokątów o różnej wielkości. Każdy prostokąt reprezentuje element danych, a jego powierzchnia odpowiada jego udziałowi w całości, dzięki czemu łatwo porównać proporcje między wieloma kategoriami jednocześnie.

Chciałam zrobić coś ciekawszego niż kolejny wykres kołowy, a jednocześnie zależało mi na danych, które rzeczywiście mają sens w treemapie. Ostatecznie wybrałam powierzchnię krajów w podziale na kontynenty, bo ten typ danych naturalnie pokazuje relacje między częścią a całością.


![Powierzchnia kontynentów w podziale na kraje](assets/img/2026-01-14-wykresy-dla-wkreconych/05-Countries_by_Area.png)
[Wykres we Flourish](https://public.flourish.studio/visualisation/24418739/)

### Moduł 6: Rozkład

Szósty moduł poświęcony jest prezentowaniu rozkładu zmiennych. Omawiamy m.in. dot ploty, scatter ploty, range ploty i inne formy, które dobrze pokazują zróżnicowanie danych oraz różnice między obserwacjami.

W ramach pracy domowej przygotowałam porównanie śmiertelności okołoporodowej w Polsce i innych krajach rozwiniętych w 2023 roku.


![Śmiertelność okołoporodowa w 2023](assets/img/2026-01-14-wykresy-dla-wkreconych/06-Smiertelnosc_okoloporodowa_2023.png)
[Wykres we Flourish](https://public.flourish.studio/visualisation/24708690/)

### Moduł 7: Mapy

Siódmy moduł poświęcony jest mapom – mapom symboli oraz kartogramom. Kartogram to mapa, na której intensywność zjawiska pokazana jest za pomocą koloru. To bardzo wdzięczny temat i jeden z tych modułów, które dają szybki efekt „wow”. Po raz pierwszy samodzielnie tworzyłam mapy w podziale administracyjnym i geograficznym i byłam zaskoczona, jak łatwe jest to we współczesnych narzędziach. 

Ponieważ w tym okresie intensywnie szukałam pracy, przygotowałam kartogram pokazujący stopę bezrobocia w Polsce w czerwcu 2025 roku.

![Stopa bezrobocia w Polsce w czerwcu 2025](assets/img/2026-01-14-wykresy-dla-wkreconych/07-stopa-bezrobocia-w-polsce-w-czerwcu-2025-roku.png)
[Wykres w Datawrapper](https://www.datawrapper.de/_/jXF7f/)

### Moduł 8: Inne wykresy

Ósmy moduł to zbiór różnych, mniej oczywistych typów wykresów. Tym razem chciałam zrobić coś bardziej ambitnego i odejść od tematów okołoporodowych oraz ogólnych analiz.

Zdecydowałam się na rank chart oparty na danych z polskiej ekstraklasy, pokazujący miejsca poszczególnych drużyn w kolejnych kolejkach sezonu 2024/2025. Pierwotnie planowałam wersję obejmującą wiele sezonów, ale okazało się to zbyt duże wyzwanie. (Ale jeszcze wrócimy do tego pomysłu.)

Praca nad tym wykresem była bardzo ciekawym doświadczeniem. Wymagała wielu iteracji i konsultacji z moim mężem, który jest kibicem piłki nożnej. Finalny efekt całkiem mi się podoba.

![Ekstraklasa 2024/2025](assets/img/2026-01-14-wykresy-dla-wkreconych/08-ekstraklasa-2024-2025.png)
[Wykres w Datawrapper](https://www.datawrapper.de/_/SUu2v/)

### Moduł 9: Eksperymenty

Dziewiąty moduł to przestrzeń na eksperymenty – animacje i inne nietypowe formy prezentacji danych. W ramach pracy domowej przygotowałam animację typu bar chart race, pokazującą zmiany PKB Polski i innych krajów regionu w latach 1990–2024.

<div class="flourish-embed flourish-bar-chart-race" data-src="visualisation/25237524"><script src="https://public.flourish.studio/resources/embed.js"></script><noscript><img src="https://public.flourish.studio/visualisation/25237524/thumbnail" width="100%" alt="bar-chart-race visualization" /></noscript></div>

[Prezentacja we Flourish](https://public.flourish.studio/visualisation/25237524/)

### Moduł 10: Prezentacje

Dziesiąty moduł to zebranie wszystkiego w całość – przygotowanie infografiki, prezentacji albo dashboardu.

W ramach pracy domowej stworzyłam prezentację we Flourish na temat nauczania języków obcych w polskich szkołach. 

<div class="flourish-embed" data-src="story/3385696"><script src="https://public.flourish.studio/resources/embed.js"></script><noscript><img src="https://public.flourish.studio/story/3385696/thumbnail" width="100%" alt="visualization" /></noscript></div>

Dodatkowo przygotowałam interaktywny dashboard pokazujący miejsca poszczególnych drużyn w ekstraklasie w sezonach od 2000 do 2025 roku.

To zadanie wymagało bardzo dużo pracy, szczególnie przy moich ograniczonych zdolnościach artystycznych. Tło wykresu przygotowałam w Canvie, bazując na darmowym szablonie. Było to czasochłonne, ale efekt – jak na mnie – naprawdę mi się podoba. Cieszę się, że doprowadziłam projekt do końca i nabrałam wiary, że potrafię stworzyć „ładną” prezentację, nawet jeśli nie jest to coś, co chciałabym robić na co dzień.

![Ekstraklasa 2024/2025](assets/img/2026-01-14-wykresy-dla-wkreconych/10-ekstraklasa.png)

[Wersja interaktywna dashboardu w Lookerze](https://lookerstudio.google.com/reporting/2c0cd2bc-3a1b-4eea-8a0a-529abc42d7ff)



## Czego się nauczyłam w czasie kursu

Odkryłam, że po prostu **lubię tworzyć**. Niekoniecznie muszą to być wykresy. Ważne jest samo robienie czegoś nowego i namacalnego, co ma początek, proces i efekt końcowy.

Jeśli chodzi o pracę z wykresami, wyniosłam z kursu dwie bardzo praktyczne lekcje.
Po pierwsze, warto pokazywać swoją pracę komuś, kto nie zna tematu. U mnie tą osobą był mąż. Pod koniec kursu miał już dość moich wykresów, ale jego pierwsze reakcje w stylu „nie wiem, o co tu chodzi” były bezcenne. Dzięki nim szybko wychodziło na jaw, co jest nieczytelne albo niedopowiedziane.

Po drugie, nawet osoby bez wyczucia designu – takie jak ja – są w stanie stworzyć coś, co wygląda przyzwoicie. Gotowe szablony w Canvie i podglądanie cudzych realizacji w Google jako inspiracji naprawdę bardzo pomagają.




